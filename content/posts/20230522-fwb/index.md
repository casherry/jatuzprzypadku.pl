---
author: "Kamila"
title: "Friends with Benefits - dlaczego ta przyjaźń jest taka trudna?"
date: 2023-05-20
draft: false
keywords: [ "relacje", "fwb", "Friends with Benefits", "Friends with Benefits dlaczego ta przyjaźń jest taka trudna?" ]
tags: [ "relacje" ]

unsplashLink: "https://unsplash.com/photos/AsahNlC0VhQ"
unsplashAuthor: "Everton Vila"
---

W niniejszym artykule trochę o wymyśle (pozornie) naszych czasów czyli o tzw. „związku bez zobowiązań”, z angielska “Friends with benefits”. Ale niech nikogo nie zwiedzie ta nowomowa - przecież związki bez zobowiązań zawierane są nie od dziś.

Już nasi dziadkowie żyli bowiem w podobnych relacjach - w ich czasach zjawisko to nazywano romansem.

Jest jednak jakościowa różnica między romansami naszych dziadków, a ich współczesnym wydaniem. Otóż nasze babcie i dziadkowie byli bardziej świadomi procesów zachodzących w ich wnętrzu aniżeli my jesteśmy świadomi tego samego w dzisiejszych czasach. Powód jest banalny - mniej posiadali i nigdzie się nie spieszyli. A to z kolei zaowocowało większą uważnością na samego siebie i ludzi wokół których budujemy nasz świat. Wraz z postępem technologicznym i kulturowym ludzie zaczęli oddalać się od siebie, relacje międzyludzkie w zatrważająco szybkim tempie ewoluowały tracąc niestety na jakości. Paradoksalnie pomimo dostępu 24h/dobę do social mediów, a zatem żyć innych ludzi zaczęliśmy stawać się coraz bardziej samotni. W dobie kiedy o wszystkich wiemy niemal wszystko, największa ilość klientów zgłaszających się do terapeutów wnosi temat samotności jako ten, który najbardziej im doskwiera. 

I tejże samotności naprzeciw wychodzi relacja FwB. Dlaczego ludzie decydują się na tego typu relację jest tematem na osobny wpis, jednak pokrótce:

Wiele jest przesłanek wpływających na podjęcie decyzji o zawarciu relacji FwB - ponad wszelką wątpliwość są to jednak powody powierzchowne. Osoby, które wchodzą w takie relacje najczęściej jako przyczyny podają: 
* stawianie na wolność, 
* zatrzymanie dla siebie możliwie dużej przestrzeni życiowej,
* brak czasu na poważną relację, 
* wygoda,
* niezobowiązująca przyjemność z kimś “pewnym” itd.

Zwykle jednak pod płaszczykiem powyższych argumentacji kryje się prawdziwy powód zainteresowania FwB: 
* lęk przed odrzuceniem, 
* unikanie cierpienia, 
* unikanie odpowiedzialności za relacje, 
* brak umiejętności tworzenia zdrowych relacji,
* nieufność, 
* zaniżone poczucie własnej wartości i inne.

Każdy znalazłby coś swojego, co będzie przemawiało za wejściem w takową relację. 
Nic z powyższych do Was nie pasuje? Mylicie się, bo np. lęk przed odrzuceniem jest pierwotny i ze względów ewolucyjnych zupełnie naturalny dla wszystkich zwierząt. Odrzucenie w kontekście ewolucyjnym oznacza niepewność przetrwania. Minęły tysiące lat odkąd jesteśmy homo sapiens, a odrzucenie nadal wzbudza w nas tak samo silne emocje. 

Wracając do sedna sprawy - na ogół staram się nie generalizować i przekonana jestem o tym, że istnieją pary FwB, dla których relacja ta spełnia oczekiwane od niej funkcje, a obie strony relacji czują się w niej bezpiecznie i komfortowo. 

Jednak w znakomitej większości przypadków nie jest możliwe tkwienie w dłuższej relacji FwB bez problemów relacyjnych. Relacja ta wymaga ogromnego nakładu sił, jej “łatwość podtrzymania” jest po stokroć złudna. FwB wymaga stałego poczucia kontroli, które wynika ze stawiania swoich granic i ciągłego przestrzegania granic drugiej osoby. Jeżeli granice będą stale naruszane istnieje wysokie prawdopodobieństwo, że relacja z tego czy innego powodu się rozpadnie. 

Najczęściej rozpada się, ponieważ jedna lub druga strona relacji zaczyna się emocjonalnie w nią angażować. I wtedy oprócz “miło spędzonych chwil” pojawiają się obiadki u mamy, coraz częstsze “spontaniczne” wpadanie partnerowi do firmy, zajmowanie godzinami linii telefonicznej, coraz to nowsze pomysły jak “ulepszyć” relację (w domyśle przekształcić ją) i wiele innych magicznych trików. Finalnie oczywiście pojawia się szok i niedowierzanie, bo jak to? Przecież dbaliśmy o granice, znaliśmy zasady gry, wyznawaliśmy wspólne cele - co poszło nie tak? Nie jest tajemnicą, że **motorem relacji FwB jest bliskość fizyczna**, ale zdaje się być tajemnicą fakt, że nie da się oddzielić umysłu od duchowości czy ciała. Są to elementy nierozerwalne i mimo, iż często nie zdajemy sobie z tego sprawy, silnie na siebie oddziałują.

> Na poziomie umysłu możemy stawiać granice.

> Możemy myśleć i rozważać w sposób racjonalny.

> Możemy nawet świadomie zadecydować, że nasz “przyjaciel” absolutnie nie spełnia warunków, po spełnieniu których moglibyśmy go pokochać. 

Jednak podczas bliskości fizycznej (przytulanie, pieszczoty, seks) zachodzi inny proces - ciało mówi **KOCHAM**. W chwilach uniesienia każda komórka ciała mówi KOCHAM. Dodatkowo uczucie to uwiarygadnia chemia naszego organizmu - następuje wyrzut hormonów, które nie tylko potęgują fizyczną przyjemność i działają wręcz uzależniająco, ale również (co w tym kontekście ważniejsze) odpowiadają za **wyłączenie kory przedczołowej odpowiedzialnej za logikę i analizę**. Sama oksytocyna uwalniająca się podczas zbliżenia wpływa na poczucie, że ktoś jest dla nas ważny, a w całym procesie bierze udział o wiele więcej hormonów, które także pracują na rzecz przywiązania do partnera. Zatem racjonalne myślenie, świadome analizy i przemyślane decyzje idą w odstawkę. Jeśli zachowana jest powtarzalność tego procesu (a takie jest założenie FwB) ciało będzie przekonane o tym, że kocha. W imię zasady naczyń połączonych umysł w końcu się podda ulegając pierwotnej potrzebie każdego człowieka czyli kochać i być kochanym.

Podsumowując, wszystkim Friendsom życzę jak najlepiej, ale pamiętajcie proszę, by brać tę relację z całym jej majestatem - ze świadomością, że to, co nas w nią pchnęło (np. lęk przed odrzuceniem) może stać się samoistnie spełniającą się przepowiednią i zakończyć właśnie tym, czego tak się boimy. 

Ściskam,
Kama
